Mitsubishi Space Star – samochód osobowy typu MPV, produkowany w fabryce NedCar w Sittard-Geleen (Holandia) z przeznaczeniem na rynek europejski przez Mitsubishi Motors w latach 1998–2005 na bazie Mitsubishi Carisma, dzielił płytę podłogową z Volvo S40.

Początkowo Space Star był dostępny jedynie z silnikami benzynowymi 1.3 (86 KM) i pionierskim silnikiem z bezpośrednim wtryskiem paliwa 1.8 GDI (122 KM). W 2001 roku silnik 1.3 został zmodyfikowany i jego moc zmalała do 82 KM. Do oferty dodano silnik benzynowy 1.6 (98 KM) i silnik Diesla 1.9 DI-D (102 KM) dysponujący wtryskiem typu Common-Rail i turbosprężarką, pochodzący z Renault (w Renault oznaczony dCi). W 2002 roku nastąpił facelifting modelu. Główne zmiany zauważalne są wewnątrz samochodu. Wycofano z oferty silnik 1.8 GDI zastępując go silnikiem z wielopunktowym wtryskiem paliwa 1.8 MPi. Dodano także 115-konną wersję silnika 1.9 DI-D, będącą modyfikacją wersji poprzedniej do której dodano turbosprężarkę o zmiennej geometrii. W 2005 roku zakończono produkcję Space Stara, a w 2006 model ten został wycofany ze sprzedaży.

W 2001 instytut Euro NCAP wykonał crash-test Space Stara (w wersji 1,3 Family) w którym otrzymał on trzy gwiazdki w zakresie ochrony dorosłych pasażerów i dwie gwiazdki za ochronę pieszych, uzyskując łącznie 20 punktów[1].

W 2003 brytyjska załoga Nicky Porter/Malcolm Sinclair prowadząca Mitsubishi Space Star 1.3 wygrała w rajdzie World Cup Rally 2003 rozgrywanym we Francji i Tunisie[2], a w rajdzie Londyn-Maroko-Londyn w 2001 zajęli 10. miejsce[3]. 
